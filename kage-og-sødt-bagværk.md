# Bagværk

## Kanelsnegle

Giver ca. 15 snegle. Springform på 28 cm.

Lav gerne dobbelt portion af dejen og gem halvdelen i fryseren, eller lav den til boller. 
Karina har svært ved at trække en så lille portion.

Til dejen:

* 25 g gær
* 1.5 dl mælk
* 2 æg
* 50 g blødt smør
* 50 g sukker
* 0.5 vaniljestang, kornene af
* 0.5 spsk kanel
* 0.5 spsk kardemomme
* 0.25 tsk salt
* 325 g hvedemel

Til remonce:

* 125 g blødt smør
* En god sjat mørk sirup
* En god sjat brun farin
* Rigeligt kanel

Lun mælken og opløs gæren heri.

Tilsæt æg, sukker, smør, vanilje, kanel, kardemomme og salt og rør det hele sammen. 
Hvedemelet tilsættes lidt efter lidt, mens dejen æltes smidig og glat. Den skal være 
lidt klistret. Røres på røremaskine ved styrke 1-2 i starten, og til sidst på 4-5.

Lad dejen hæve indtil den er fordoblet i størrelse.

Imens laves remoncen. Bland smør, sukker/sirup, farin og kanel.

Drys rigeligt mel på bordet og rul dejen ud til en rektangel på ca. 5 mm tykkelse.

Smør remoncen ud i et jævnt lag og rul derefter dejen sammen til en pølse – rul den 
stramt.

Skær dejen ud i stykker med en tykkelse på ca. 3 cm. Kom sneglene i en springform med
papir i bunden.

Lad dem efterhæve, tildækket, i ca. 1.5 time.

Pensl dem med mælk/æg og bag dem ca. 20 min ved 175 grader, indtil de er gyldne. Pas 
på med ikke at give dem for meget, de skal være let bløde når de tages ud, for ikke 
at blive tørre når de bliver kolde.

# Kage

## Kransekage (petit four)

* 400 g marcipan
* 70 g sukker
* 70 g flormelis
* 83 g æggehvider (ca. æggehvide fra 3 æg)

Skær marcipanen i mindre stykker med en kniv, eller riv den på et rivejern.

Bland æggehvide og sukker til en ensartet masse. Der må gerne være
uopløste sukkerkorn i massen.

Kom marcipanen i og ælt det sammen til en ensartet masse. Det gør ikke
den store forskel om der er i hånden eller maskine.

Fyld massen på en sprøjtepose med en takket spids. Den skal have et
ret stort hul for at du kan presse den tyktflydende kransekagemasse ud
igennem den.

Lav en krans ved at starte ude i siden og kør i en cirkel rundt. Slut
af med at køre ind over midten og lav en lille top. En lillebitte
spiral.

Bages ved 210 grader varmluft i ca. 10 minutter og 1-2 minutter uden
varmluft. Du skal holde øje med dem for de bliver lynhurtigt brændte i
spidsen af "rillerne". Når du nærmer dig de 12 minutter er der ikke
langt fra perfektion til briketter. Så sæt en alarm senest ved 10
minutter og hold øje med dem der fra. Vend evt. pladen efter 5
minutter for jævn bagning.

## Fars brunkager

* 250 g smør
* 125 g sirup
* 190 g brun farin
* 7 g	potaske
* 19 g brunkagekrydderi (stødte nelliker, allehånde, ingefær og kanel)
* 95 g mandler
* 36 g revet appelsinskal
* 500 g mel

Smelt smør, sirup og brun farin til farinen er opløst. Må ikke koge.

Herefter tilsættes potaske (udrørt i en smule vand), brunkagekrydderi, mandler, revet appelsinskal og mel.

Køres sammen og fyldes i en rugbrødsform. Fryses inden udskæring.

Bages ved 200 grader i ca. 6 min.

## Lines score-brownie

Fra [Sarahs kager](http://www.sarahskager.dk/fudgy-brownie-med-valnodder/),
men gjort populær her i husholdningen af min veninde Line.

Giver 16 browniestykker.

* 75 g smør
* 170 g god chokolade, hakket
* 150 g sukker
* 2 æg
* 1 tsk vaniljesukker
* 0.50 tsk instant espressopulver
* 0.25 tsk salt
* 40 g mel
* 100 g hakkede valnødder

Forvarm ovnen til 160 grader på varmluft.

Beklæd en form (ca. 22×22 cm) med bagepapir.

Smelt chokolade og smør over et vandbad, tag straks skålen af varmen når chokoladen og smørret er smeltet.

Pisk sukkeret i blandingen og pisk æggene i et af gangen.

Tilsæt vaniljesukker og espressopulver og rør derefter mel og salt i dejen.

Fold de hakkede valnødder i dejen og hæld dejen i formen.

Bag kagen ca 30 minutter, afkøl og skær den i firkanter.

## Sørens ølkage

Opskrift på ølkage fra min ven Søren. Bagt et utal af gange på kollegiet.

* 500 g brun farin
* 1 stk hvidtøl eller en brown ale
* 500 g hvedemel
* 2 tsk kanel, stødt
* 2 tsk nelliker, stødt
* 2 tsk ingefær, stødt
* 1 tsk natron

Bland alt og kom i en smurt rugbrødsform på 3.5 L.

Bages ved 180 grader i 90 min. (uden varmluft).

Serveres med smør, evt. pisket eller rørt med lidt revet appelsinskal.

## Panna cotta

Giver to portioner

* 1 gelatineblad
* 1 vaniljestang
* 166 ml piskefløde
* 25 g sukker

Kom gelatinen i koldt vand.

Hæld fløde, sukker, vaniljekorn og vaniljestang i en kasserolle. Varm op på 
middel varme til det simrer.

Klem vandet ud af gelatinen og kom den i flødeblandingen. Pisk indtil gelatinen 
er opløst.

Hæld blandingen i et glas, en form eller lignende, til servering. Kom film på og
sæt på køl i mindst to timer, gerne natten over.

### Bærtopping

* 1 dl Processo, Asti, eller lignende
* 100 g røde bær
* 2 spsk sukker

Kom ingredienserne i en kasserolle og kog indtil saucen tykner.

### Karameltopping

* 25 g sukker
* 8 g smør
* 0.5 dl piskefløde
* Havsalt

Kom sukker i en kasserolle og smelt det over middel varme uden at røre i det.

Når sukkeret er helt smeltet, tilsættes smør, som røres i.

Herefter tilsættes fløden og saucen koge i et par minutter.

Tages af varmen og smages til med havsalt (ca. 0.5 tsk).